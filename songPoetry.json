[
  {
    "title": "山园小梅",
    "author": "林逋",
    "content": [
      "众芳摇落独暄妍，占尽风情向小园。",
      "疏影横斜水清浅，暗香浮动月黄昏。",
      "霜禽欲下先偷眼，粉蝶如知合断魂。",
      "幸有微吟可相狎，不须檀板共金尊。"
    ]
  },
  {
    "title": "无题",
    "author": "晏殊",
    "content": [
      "油壁香车不再逢，峡云无迹任西东。",
      "梨花院落溶溶月，柳絮池塘淡淡风。",
      "几日寂寥伤酒后，一番萧瑟禁烟中。",
      "鱼书欲寄何由达，水远山长处处同。"
    ]
  },
  {
    "title": "陶者",
    "author": "梅尧臣",
    "content": [
      "陶尽门前土，屋上无片瓦。",
      "十指不沾泥，鳞鳞居大厦。"
    ]
  },
  {
    "title": "鲁山山行",
    "author": "梅尧臣",
    "content": [
      "适与野情惬，千山高复低。",
      "好峰随处改，幽径独行迷。",
      "霜落熊升树，林空鹿饮溪。",
      "人家在何许？云外一声鸡。"
    ]
  },
  {
    "title": "丰乐亭游春三首 其三",
    "author": "欧阳修",
    "content": [
      "红树青山日欲斜，长郊草色绿无涯。",
      "游人不管春将老，来往亭前踏落花。"
    ]
  },
  {
    "title": "梦中作",
    "author": "欧阳修",
    "content": [
      "夜凉吹笛千山月，路暗迷人百种花。",
      "棋罢不知人换世，酒阑无奈客思家。"
    ]
  },
  {
    "title": "乡思",
    "author": "李觏",
    "content": [
      "人言落日是天涯，望极天涯不见家。",
      "已恨碧山相阻隔，碧山还被暮云遮。"
    ]
  },
  {
    "title": "蚕妇",
    "author": "张俞",
    "content": [
      "昨日入城市，归来泪满巾。",
      "遍身罗绮者，不是养蚕人。"
    ]
  },
  {
    "title": "微雨登城二首 其一",
    "author": "刘敞",
    "content": [
      "雨映寒空半有无，重楼闲上倚城隅。",
      "浅深山色高低树，一片江南水墨图。"
    ]
  },
  {
    "title": "葛溪驿",
    "author": "王安石",
    "content": [
      "缺月昏昏漏未央，一灯明灭照秋床。",
      "病身最觉风露早，归梦不知山水长。",
      "坐感岁时歌慷慨，起看天地色凄凉。",
      "鸣蝉更乱行人耳，正抱疏桐叶半黄。"
    ]
  },
  {
    "title": "泊船瓜洲",
    "author": "王安石",
    "content": [
      "京口瓜洲一水间，钟山只隔数重山。",
      "春风又绿江南岸，明月何时照我还？"
    ]
  },
  {
    "title": "梅花",
    "author": "王安石",
    "content": [
      "墙角数枝梅，凌寒独自开。",
      "遥知不是雪，为有暗香来。"
    ]
  },
  {
    "title": "书湖阴先生壁二首 其一",
    "author": "王安石",
    "content": [
      "茅檐长扫净无苔，花木成畦手自栽。",
      "一水护田将绿绕，两山排闼送青来。"
    ]
  },
  {
    "title": "雨后池上",
    "author": "刘攽",
    "content": [
      "一雨池塘水面平，淡磨明镜照檐楹。",
      "东风忽起垂杨舞，更作荷心万点声。"
    ]
  },
  {
    "title": "陌上花 其一",
    "author": "苏轼",
    "content": [
      "陌上花开蝴蝶飞，江山犹是昔人非。",
      "遗民几度垂垂老，游女长歌缓缓归。"
    ]
  },
  {
    "title": "六月二十七日望湖楼醉书 其一",
    "author": "苏轼",
    "content": [
      "黑云翻墨未遮山，白雨跳珠乱入船。",
      "卷地风来忽吹散，望湖楼下水如天。"
    ]
  },
  {
    "title": "饮湖上初晴后雨二首 其二",
    "author": "苏轼",
    "content": [
      "水光潋滟晴方好，山色空蒙雨亦奇。",
      "欲把西湖比西子，淡妆浓抹总相宜。"
    ]
  },
  {
    "title": "予以事系御史台狱，狱吏稍见侵，自度不能堪，死狱中不得一别子由，故作二诗授狱卒梁成，以遗子由",
    "author": "苏轼",
    "content": [
      "其一",
      "圣主如天万物春，小臣愚暗自亡身。",
      "百年未满先偿债，十口无归更累人。",
      "是处青山可埋骨，他年夜雨独伤神。",
      "与君世世为兄弟，再结来生未了因。",
      "其二",
      "柏台霜气夜凄凄，风动琅璫月向低。",
      "梦绕云山心似鹿，魂惊汤火命如鸡。",
      "眼中犀角真吾子，身後牛衣愧老妻。",
      "百岁神游定何处，桐乡知葬浙江西。"
    ]
  },
  {
    "title": "正月二十日，与潘、郭二生出郊寻春，忽记去年是日同至女王城作诗，乃和前韵",
    "author": "苏轼",
    "content": [
      "东风未肯入东门，走马还寻去岁村。",
      "人似秋鸿来有信，事如春梦了无痕。",
      "江城白酒三杯酽，野老苍颜一笑温。",
      "已约年年为此会，故人不用赋招魂。"
    ]
  },
  {
    "title": "海棠",
    "author": "苏轼",
    "content": [
      "东风袅袅泛崇光，香雾空蒙月转廊。",
      "只恐夜深花睡去，故烧高烛照红妆。"
    ]
  },
  {
    "title": "题西林壁",
    "author": "苏轼",
    "content": [
      "横看成岭侧成峰，远近高低各不同。",
      "不识庐山真面目，只缘身在此山中。"
    ]
  },
  {
    "title": "惠崇春江晓景二首 其一",
    "author": "苏轼",
    "content": [
      "竹外桃花三两枝，春江水暖鸭先知。",
      "蒌蒿满地芦芽短，正是河豚欲上时。"
    ]
  },
  {
    "title": "赠刘景文",
    "author": "苏轼",
    "content": [
      "荷尽已无擎雨盖，菊残犹有傲霜枝。",
      "一年好景君须记，最是橙黄橘绿时。"
    ]
  },
  {
    "title": "与郑介夫",
    "author": "晏几道",
    "content": [
      "小白长红又满枝，筑球场外独支颐。",
      "春风自是人间客，主张繁华得几时？"
    ]
  },
  {
    "title": "舟下建溪",
    "author": "方惟深",
    "content": [
      "客航收浦月黄昏，野店无灯欲闭门。",
      "倒出岸沙枫半死，系舟犹有去年痕。"
    ]
  },
  {
    "title": "绝句",
    "author": "王雱",
    "content": [
      "一双燕子语帘前，病客无憀尽日眠。",
      "开遍杏花人不到，满庭春雨绿如烟。"
    ]
  },
  {
    "title": "寄黄几复",
    "author": "黄庭坚",
    "content": [
      "我居北海君南海，寄雁传书谢不能。",
      "桃李春风一杯酒，江湖夜雨十年灯。",
      "持家但有四立壁，治病不蕲三折肱。",
      "想见读书头已白，隔溪猿哭瘴溪藤。"
    ]
  },
  {
    "title": "纳凉",
    "author": "秦观",
    "content": [
      "携扙来追柳外凉，画桥南畔倚胡床。",
      "月明船笛参差起，风定池莲自在香。"
    ]
  },
  {
    "title": "春日五首 其一",
    "author": "秦观",
    "content": [
      "一夕轻雷落万丝，霁光浮瓦碧参差。",
      "有情芍药含春泪，无力蔷薇卧晓枝。"
    ]
  },
  {
    "title": "次韵秦少游春江秋野图二首 其一",
    "author": "陈师道",
    "content": [
      "翰墨功名里，江山富贵人。",
      "倏看双鸟下，已负百年身。"
    ]
  },
  {
    "title": "次韵秦少游春江秋野图二首 其二",
    "author": "陈师道",
    "content": [
      "江清风偃木，霜落雁横空。",
      "若个丹青里，犹须著此翁。"
    ]
  },
  {
    "title": "绝句",
    "author": "陈师道",
    "content": [
      "书当快意读易尽，客有可人期不来。",
      "世事相违每如此，好怀百岁几回开？"
    ]
  },
  {
    "title": "除夜对酒赠少章",
    "author": "陈师道",
    "content": [
      "岁晚身何托，灯前客未空。",
      "半生忧患里，一梦有无中。",
      "发短愁催白，颜衰酒借红。",
      "我歌君起舞，潦倒略相同。"
    ]
  },
  {
    "title": "绝句",
    "author": "石懋",
    "content": [
      "来时万缕弄轻黄，去日飞球满路旁。",
      "我比杨花更飘荡，杨花只是一春忙。"
    ]
  },
  {
    "title": "吴门道中二首 其一",
    "author": "孙觌",
    "content": [
      "其一",
      "数间茅屋水边村，杨柳依依绿映门。",
      "渡口唤船人独立，一蓑烟雨湿黄昏。"
    ]
  },
  {
    "title": "吴门道中二首 其二",
    "author": "孙觌",
    "content": [
      "一点炊烟竹里村，人家深闭雨中门。",
      "数声好鸟不知处，千丈藤罗古木昏。"
    ]
  },
  {
    "title": "夏日绝句",
    "author": "李清照",
    "content": [
      "生当作人杰，死亦为鬼雄。",
      "至今思项羽，不肯过江东。"
    ]
  },
  {
    "title": "三衢道中",
    "author": "曾几",
    "content": [
      "梅子黄时日日晴，小溪泛尽却山行。",
      "绿阴不减来时路，添得黄鹂四五声。"
    ]
  },
  {
    "title": "雨",
    "author": "陈与义",
    "content": [
      "潇潇十日雨，稳送祝融归。",
      "燕子经年梦，梧桐昨暮非。",
      "一凉恩到骨，四壁事多违。",
      "衮衮繁华地，西风吹客衣。"
    ]
  },
  {
    "title": "游山西村",
    "author": "陆游",
    "content": [
      "莫笑农家腊酒浑，丰年留客足鸡豚。",
      "山重水复疑无路，柳暗花明又一村。",
      "箫鼓追随春社近，衣冠简朴古风存。",
      "从今若许闲乘月，拄杖无时夜叩门。"
    ]
  },
  {
    "title": "剑门道中遇微雨",
    "author": "陆游",
    "content": [
      "衣上征尘杂酒痕，远游无处不消魂。",
      "此身合是诗人未？细雨骑驴入剑门。"
    ]
  },
  {
    "title": "对酒",
    "author": "陆游",
    "content": [
      "闲愁如飞雪，入酒即消融。",
      "好花如故人，一笑杯自空。",
      "流莺有情亦念我，柳边尽日啼春风。",
      "长安不到十四载，酒徒往往成衰翁。",
      "九环宝带光照地，不如留君双颊红。"
    ]
  },
  {
    "title": "楚城",
    "author": "陆游",
    "content": [
      "江上荒城猿鸟悲，隔江便是屈原祠。",
      "一千五百年间事，只有滩声似旧时。"
    ]
  },
  {
    "title": "书愤五首其一",
    "author": "陆游",
    "content": [
      "早岁那知世事艰，中原北望气如山。",
      "楼船夜雪瓜洲渡，铁马秋风大散关。",
      "塞上长城空自许，镜中衰鬓已先斑。",
      "出师一表真名世，千载谁堪伯仲间！"
    ]
  },
  {
    "title": "临安春雨初霁",
    "author": "陆游",
    "content": [
      "世味年来薄似纱，谁令骑马客京华。",
      "小楼一夜听春雨，深巷明朝卖杏花。",
      "矮纸斜行闲作草，晴窗细乳戏分茶。",
      "素衣莫起风尘叹，犹及清明可到家。"
    ]
  },
  {
    "title": "十一月四日风雨大作二首 其二",
    "author": "陆游",
    "content": [
      "僵卧孤村不自哀，尚思为国戍轮台。",
      "夜阑卧听风吹雨，铁马冰河入梦来。"
    ]
  },
  {
    "title": "禹迹寺南有沈氏小园，四十年前尝题小阕壁间，偶复一到而园已易主，刻小阕于石，读之怅然",
    "author": "陆游",
    "content": [
      "枫叶初丹槲叶黄，河阳愁鬓怯新霜。",
      "林亭感旧空回首，泉路凭谁说断肠？",
      "坏壁醉题尘漠漠，断云幽梦事茫茫。",
      "年来妄念消除尽，回向禅龛一炷香！"
    ]
  },
  {
    "title": "沈园二首 其一",
    "author": "陆游",
    "content": [
      "城上斜阳画角哀，沈园非复旧池台，",
      "伤心桥下春波绿，曾是惊鸿照影来。"
    ]
  },
  {
    "title": "沈园二首 其二",
    "author": "陆游",
    "content": [
      "梦断香消四十年，沈园柳老不吹绵。",
      "此身行作稽山土，犹吊遗踪一泫然。"
    ]
  },
  {
    "title": "梅花绝句",
    "author": "陆游",
    "content": [
      "闻道梅花坼晓风，雪堆遍满四山中。",
      "何方可化身千亿，一树梅花一放翁。"
    ]
  },
  {
    "title": "春游",
    "author": "陆游",
    "content": [
      "沈家园里花如锦，半是当年识放翁。",
      "也信美人终作土，不堪幽梦太匆匆。"
    ]
  },
  {
    "title": "示儿",
    "author": "陆游",
    "content": [
      "死去元知万事空，但悲不见九州同。",
      "王师北定中原日，家祭无忘告乃翁。"
    ]
  },
  {
    "title": "碧瓦",
    "author": "范成大",
    "content": [
      "碧瓦楼前绣幕遮，赤栏桥外绿溪斜。",
      "无风杨柳漫天絮，不雨棠梨满地花。"
    ]
  },
  {
    "title": "晚春田园杂兴十二绝 其三",
    "author": "范成大",
    "content": [
      "胡蝶双双入菜花，日长无客到田家。",
      "鸡飞过篱犬吠窦，知有行商来买茶。"
    ]
  },
  {
    "title": "夏日田园杂兴十二绝 其一",
    "author": "范成大",
    "content": [
      "梅子金黄杏子肥，麦花雪白菜花稀。",
      "日长篱落无人过，惟有蜻蜓蛱蝶飞。"
    ]
  },
  {
    "title": "夏日田园杂兴十二绝 其七",
    "author": "范成大",
    "content": [
      "昼出耘田夜绩麻，村庄儿女各当家。",
      "童孙未解供耕织，也傍桑阴学种瓜。"
    ]
  },
  {
    "title": "夏日田园杂兴十二绝 其九",
    "author": "范成大",
    "content": [
      "黄尘行客汗如浆，少住侬家漱井香。",
      "借与门前磐石坐，柳阴亭午正风凉。"
    ]
  },
  {
    "title": "夏日田园杂兴十二绝 其十一",
    "author": "范成大",
    "content": [
      "采菱辛苦废犁鉏，血指流丹鬼质枯。",
      "无力买田聊种水，近来湖面亦收租。"
    ]
  },
  {
    "title": "小池",
    "author": "杨万里",
    "content": [
      "泉眼无声惜细流，树阴照水爱晴柔。",
      "小荷才露尖尖角，早有蜻蜓立上头。"
    ]
  },
  {
    "title": "明发房溪二首 其一",
    "author": "杨万里",
    "content": [
      "青天白日十分晴，轿上萧萧忽雨声。",
      "却是松梢霜水落，雨声那得此声清。"
    ]
  },
  {
    "title": "明发房溪二首 其二",
    "author": "杨万里",
    "content": [
      "山路婷婷小树梅，为谁零落为谁开。",
      "多情也恨无人赏，故遣低枝拂面来。"
    ]
  },
  {
    "title": "晓出净慈寺送林子方",
    "author": "杨万里",
    "content": [
      "毕竟西湖六月中，风光不与四时同。",
      "接天莲叶无穷碧，映日荷花别样红。"
    ]
  },
  {
    "title": "春日",
    "author": "朱熹",
    "content": [
      "胜日寻芳泗水滨，无边光景一时新。",
      "等闲识得东风面，万紫千红总是春。"
    ]
  },
  {
    "title": "观书有感二首 其一",
    "author": "朱熹",
    "content": [
      "半亩方塘一鉴开，天光云影共徘徊。",
      "问渠哪得清如许？为有源头活水来。"
    ]
  },
  {
    "title": "鉏荒",
    "author": "叶适",
    "content": [
      "锄荒培薄寺东隈，",
      "一种风光百样栽。",
      "谁妒眼中无俗物，",
      "前花开遍后花开。"
    ]
  },
  {
    "title": "姑苏怀古",
    "author": "姜夔",
    "content": [
      "夜暗归云绕柁牙，江涵星影鹭眠沙。",
      "行人怅望苏台柳，曾与吴王扫落花。"
    ]
  },
  {
    "title": "约客",
    "author": "赵师秀",
    "content": [
      "黄梅时节家家雨，青草池塘处处蛙。",
      "有约不来过夜半，闲敲棋子落灯花。"
    ]
  },
  {
    "title": "九江闻雁",
    "author": "陈均",
    "content": [
      "烟波渺渺梦悠悠，家在江南海尽头。",
      "音信稀疏兄弟隔，一声新雁九江秋。"
    ]
  },
  {
    "title": "落梅",
    "author": "刘克庄",
    "content": [
      "一片能教一断肠，可堪平砌更堆墙。",
      "飘如迁客来过岭，坠似骚人去赴湘。",
      "乱点莓苔多莫数，偶粘衣袖久犹香。",
      "东风谬掌花权柄，却忌孤高不主张。"
    ]
  },
  {
    "title": "游园不值",
    "author": "叶绍翁",
    "content": [
      "应怜屐齿印苍苔，小扣柴扉久不开。",
      "春色满园关不住，一枝红杏出墙来。"
    ]
  },
  {
    "title": "夜书所见",
    "author": "叶绍翁",
    "content": [
      "萧萧梧叶送寒声，江上秋风动客情。",
      "知有儿童挑促织，夜深篱落一灯明。"
    ]
  },
  {
    "title": "题临安邸",
    "author": "林升",
    "content": [
      "山外青山楼外楼，西湖歌舞几时休？",
      "暖风熏得游人醉，直把杭州作汴州。"
    ]
  },
  {
    "title": "庆全庵桃花",
    "author": "谢枋得",
    "content": [
      "寻得桃源好避秦，桃红又是一年春。",
      "花飞莫遣随流水，怕有渔郎来问津。"
    ]
  },
  {
    "title": "过零丁洋",
    "author": "文天祥",
    "content": [
      "辛苦遭逢起一经，干戈寥落四周星。",
      "山河破碎风飘絮，身世浮沉雨打萍。",
      "惶恐滩头说惶恐，零丁洋里叹零丁。",
      "人生自古谁无死？留取丹心照汗青。"
    ]
  },
  {
    "title": "正气歌",
    "author": "文天祥",
    "content": [
      "余囚北庭，坐一土室。室广八尺，深可四寻。单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气；檐阴薪爨，助长炎虐，时则为火气；仓腐寄顿，陈陈逼人，时则为米气；骈肩杂遝，腥臊汗垢，时则为人气；或圊溷、或毁尸、或腐鼠，恶气杂出，时则为秽气。叠是数气，当之者鲜不为厉。而予以孱弱，俯仰其间，於兹二年矣，幸而无恙，是殆有养致然尔。然亦安知所养何哉？孟子曰：\"吾善养吾浩然之气。\"彼气有七，吾气有一，以一敌七，吾何患焉！况浩然者，乃天地之正气也，作正气歌一首。",
      "天地有正气，杂然赋流形。下则为河岳，上则为日星。",
      "于人曰浩然，沛乎塞苍冥。皇路当清夷，含和吐明庭。",
      "时穷节乃见，一一垂丹青。在齐太史简，在晋董狐笔。",
      "在秦张良椎，在汉苏武节。为严将军头，为嵇侍中血。",
      "为张睢阳齿，为颜常山舌。或为辽东帽，清操厉冰雪。",
      "或为出师表，鬼神泣壮烈。或为渡江楫，慷慨吞胡羯。",
      "或为击贼笏，逆竖头破裂。是气所磅礴，凛烈万古存。",
      "当其贯日月，生死安足论。地维赖以立，天柱赖以尊。",
      "三纲实系命，道义为之根。嗟予遘阳九，隶也实不力。",
      "楚囚缨其冠，传车送穷北。鼎镬甘如饴，求之不可得。",
      "阴房阗鬼火，春院閟天黑。牛骥同一皂，鸡栖凤凰食。",
      "一朝蒙雾露，分作沟中瘠。如此再寒暑，百沴自辟易。",
      "嗟哉沮洳场，为我安乐国。岂有他缪巧，阴阳不能贼。",
      "顾此耿耿在，仰视浮云白。悠悠我心悲，苍天曷有极。",
      "哲人日已远，典刑在夙昔。风檐展书读，古道照颜色。"
    ]
  },
  {
    "title": "湖州歌九十八首其六",
    "author": "汪元量",
    "content": [
      "北望燕云不尽头，大江东去水悠悠。",
      "夕阳一片寒鸦外，目断东南四百州。"
    ]
  },
  {
    "title": "溪亭",
    "author": "林景熙",
    "content": [
      "清秋有馀思，日暮尚溪亭。",
      "高树月初白，微风酒半醒。",
      "独行穿落叶，闲坐数流萤。",
      "何处渔歌起？孤灯隔远汀。"
    ]
  },
  {
    "title": "在燕京作",
    "author": "赵隰",
    "content": [
      "寄语林和靖，梅花几度开？",
      "黄金台下客，应是不归来。"
    ]
  }
]