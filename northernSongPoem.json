{"title":"菩萨蛮","author":"李白","content":["平林漠漠烟如织，寒山一带伤心碧。","暝色入高楼，有人楼上愁。","玉阶空伫立，宿鸟归飞急。","何处是归程？长亭更短亭。"]}
{"title":"忆秦娥","author":"李白","content":["箫声咽，秦娥梦断秦楼月。","秦楼月，年年柳色，灞陵伤别。","乐游原上清秋节，咸阳古道音尘绝。","音尘绝，西风残照，汉家陵阙。"]}
{"title":"章台柳","author":"韩翃","content":["章台柳，章台柳，昔日青青今在否？","纵使长条似旧垂，也应攀折他人手。"]}
{"title":"杨柳枝","author":"柳氏","content":["杨柳枝，芳菲节。所恨年年增别离。","一叶随风忽报秋，纵使君来岂堪折！"]}
{"title":"谪仙怨","author":"刘长卿","content":["晴川落日初低，惆怅孤舟解携。","鸟向平芜远近，人随流水东西。","白云千里万里，明月前溪后溪。","独恨长沙谪去，江潭春草萋萋。"]}
{"title":"渔父","author":"张志和","content":["西塞山前白鹭飞，桃花流水鳜鱼肥。","青箬笠，绿蓑衣，斜风细雨不须归。"]}
{"title":"潇湘神","author":"刘禹锡","content":["斑竹枝，斑竹枝，泪痕点点寄相思。","楚客欲听瑶瑟怨，潇湘深夜月明时。"]}
{"title":"忆江南","author":"白居易","content":["江南好，风景旧曾谙。","日出江花红胜火，春来江水绿如蓝。能不忆江南？"]}
{"title":"忆江南","author":"白居易","content":["江南忆，最忆是杭州；","山寺月中寻桂子，郡亭枕上看潮头。何日更重游！"]}
{"title":"忆江南","author":"白居易","content":["江南忆，其次忆吴宫；","吴酒一杯春竹叶，吴娃双舞醉芙蓉。早晚复相逢！"]}
{"title":"长相思","author":"白居易","content":["汴水流，泗水流，流到瓜州古渡头。吴山点点愁。","思悠悠，恨悠悠，恨到归时方始休。月明人倚楼。"]}
{"title":"长相思","author":"白居易","content":["巫山高，巫山低。","暮雨潇潇郎不归，空房独守时。"]}
{"title":"广谪仙怨","author":"窦弘馀","content":["胡尘犯阙冲关，金辂提携玉颜。","云雨此时萧散，君王何日归还。","伤心朝恨暮恨，回首千山万山。","独望天边初月，蛾眉犹自弯弯。"]}
{"title":"梦江南","author":"皇甫松","content":["兰烬落，屏上暗红蕉。","闲梦江南梅熟日，夜船吹笛雨萧萧。人语驿边桥。"]}
{"title":"梦江南","author":"皇甫松","content":["楼上寝，残月下帘旌。","梦见秣陵惆怅事，桃花柳絮满江城。双髻坐吹笙。"]}
{"title":"菩萨蛮","author":"温庭筠","content":["小山重叠金明灭，鬓云欲度香腮雪。","懒起画蛾眉，弄妆梳洗迟。","照花前后镜，花面交相映。","新帖绣罗襦，双双金鹧鸪。"]}
{"title":"菩萨蛮","author":"温庭筠","content":["水精帘里颇黎枕，暖香惹梦鸳鸯锦。","江上柳如烟，雁飞残月天。","藕丝秋色浅，人胜参差剪。","双鬓隔香红，玉钗头上风。"]}
{"title":"菩萨蛮","author":"温庭筠","content":["花落子规啼，绿窗残梦迷。"]}
{"title":"菩萨蛮","author":"温庭筠","content":["南园满地堆轻絮，愁闻一霎清明雨。","雨后却斜阳，","杏花零落香。"]}
{"title":"菩萨蛮","author":"温庭筠","content":["当年还自惜，往事那堪忆。","花露月明残，锦衾知晓寒。"]}
{"title":"更漏子","author":"温庭筠","content":["红烛背，绣帘垂，梦长君不知。"]}
{"title":"更漏子","author":"温庭筠","content":["春欲暮，思无穷，旧欢如梦中。"]}
{"title":"更漏子","author":"温庭筠","content":["玉炉香，红蜡泪，偏照画堂秋思。","眉翠薄，鬓云残，夜长衾枕寒。","梧桐树，三更雨，不道离情正苦。","一叶叶，一声声，空阶滴到明。"]}
{"title":"酒泉子","author":"温庭筠","content":["近来音信两疏索，洞房空寂寞。"]}
{"title":"酒泉子","author":"温庭筠","content":["八行书，千里梦，雁南飞。"]}
{"title":"酒泉子","author":"温庭筠","content":["一双娇燕语雕梁，还是去年时节。"]}
{"title":"梦江南","author":"温庭筠","content":["千万恨，恨极在天涯。","山月不知心里事，水风空落眼前花，摇曳碧云斜。"]}
{"title":"望江南","author":"温庭筠","content":["梳洗罢，独倚望江楼。","过尽千帆皆不是，斜晖脉脉水悠悠。肠断白蘋洲。"]}
{"title":"浣溪沙","author":"张曙","content":["天上人间何处去，旧欢新梦觉来时。"]}
{"title":"春光好","author":"和凝","content":["春水无风无浪，春天半雨半晴。"]}
{"title":"江城子","author":"和凝","content":["初夜含娇入洞房，理残妆，柳眉长。","翡翠屏中，","亲爇玉炉香。","整顿金钿呼小玉，排红烛，待潘郎。"]}
{"title":"江城子","author":"和凝","content":["娅姹含情娇不语，纤玉手，抚郎衣。"]}
{"title":"江城子","author":"和凝","content":["帐里鸳鸯交颈情，恨鸡声，天已明。"]}
{"title":"鹊踏枝","author":"冯延巳","content":["谁道闲情抛掷久？每到春来，惆怅还依旧。","日日花前常病酒，不辞镜里朱颜瘦。","河畔青芜堤上柳，为问新愁，何事年年有？","独立小桥风满袖，平林新月人归后。"]}
{"title":"鹊踏枝","author":"冯延巳","content":["心若垂杨千万缕，水阔花飞，梦断巫山路。"]}
{"title":"鹊踏枝","author":"冯延巳","content":["醉里不辞金盏满，阳关一曲肠千断。"]}
{"title":"鹊踏枝","author":"冯延巳","content":["撩乱春愁如柳絮，悠悠梦里无寻处。"]}
{"title":"采桑子","author":"冯延巳","content":["花前失却游春侣，独自寻芳。","满目悲凉，纵有笙歌亦断肠。","林间戏蝶帘间燕，各自双双。","忍更思量，绿树青苔半夕阳。"]}
{"title":"醉花间","author":"冯延巳","content":["晴雪小园春未到，池边梅自早。","高树鹊衔巢，斜月明寒草。","山川风景好，自古金陵道，少年看却老。","相逢莫厌醉金杯，别离多，欢会少。"]}
{"title":"归自谣","author":"冯延巳","content":["春艳艳，江上晚山三四点，柳丝如剪花如染。","香闺寂寂门半掩，愁眉敛，泪珠滴破胭脂脸。"]}
{"title":"南乡子","author":"冯延巳","content":["细雨湿流光，芳草年年与恨长。","烟锁凤楼无限事，茫茫。鸾镜鸳衾两断肠。","魂梦任悠扬，睡起杨花满绣床。","薄幸不来门半掩，斜阳。负你残春泪几行。"]}
{"title":"长命女","author":"冯延巳","content":["春日宴，绿酒一杯歌一遍。","再拜陈三愿：","一愿郎君千岁，二愿妾身常健，","三愿如同梁上燕，岁岁长相见。"]}
{"title":"抛球乐","author":"冯延巳","content":["谷莺语软花边过，水调声长醉里听。"]}
{"title":"菩萨蛮","author":"冯延巳","content":["娇鬟堆枕钗横凤，溶溶春水杨花梦。"]}
{"title":"长相思","author":"冯延巳","content":["红满枝，绿满枝，宿雨厌厌睡起迟，闲庭花影移。","忆归期，数归期。梦见虽多相见稀，相逢知几时。"]}
{"title":"摊破浣溪沙","author":"李璟","content":["青鸟不传云外信，丁香空结雨中愁。"]}
{"title":"山花子","author":"李璟","content":["菡萏香销翠叶残，西风愁起绿波间。","还与韶光共憔悴，不堪看。","细雨梦回鸡塞远，小楼吹彻玉笙寒。","多少泪珠何限恨，倚栏干。"]}
{"title":"虞美人","author":"李煜","content":["春花秋月何时了？往事知多少。","小楼昨夜又东风，故国不堪回首月明中。","雕栏玉砌应犹在，只是朱颜改。","问君能有几多愁？恰似一江春水向东流。"]}
{"title":"虞美人","author":"李煜","content":["风回小院庭芜绿，柳眼春相续。","凭阑半日独无言，依旧竹声新月似当年。","笙歌未散尊罍在，池面冰初解。","烛明香暗画堂深，满鬓青霜残雪思难任。"]}
{"title":"相见欢","author":"李煜","content":["林花谢了春红，太匆匆。无奈朝来寒雨晚来风。","胭脂泪，相留醉，几时重。自是人生长恨水长东。"]}
{"title":"相见欢","author":"李煜","content":["无言独上西楼，月如钩。寂寞梧桐深院锁清秋。","剪不断，理还乱，是离愁。别是一番滋味在心头。"]}
{"title":"子夜歌","author":"李煜","content":["人生愁恨何能免，销魂独我情何限！","故国梦重归，觉来双泪垂。","高楼谁与上？长记秋晴望。","往事已成空，还如一梦中。"]}
{"title":"忆江南","author":"李煜","content":["多少恨，昨夜梦魂中。","还似旧时游上苑，车如流水马如龙。花月正春风。"]}
{"title":"望江南","author":"李煜","content":["闲梦远，南国正清秋。","千里江山寒色远，芦花深处泊孤舟，笛在月明楼。"]}
{"title":"清平乐","author":"李煜","content":["别来春半，触目愁肠断。","砌下落梅如雪乱，拂了一身还满。","雁来音信无凭，路遥归梦难成。","离恨恰如春草，更行更远还生。"]}
{"title":"长相思","author":"李煜","content":["云一涡，玉一梭。","淡淡衫儿薄薄罗，轻颦双黛螺。","秋风多，雨相和。","帘外芭蕉三两窠，夜长人奈何。"]}
{"title":"浪淘沙令","author":"李煜","content":["帘外雨潺潺，春意阑珊。罗衾不耐五更寒。","梦里不知身是客，一晌贪欢。","独自莫凭栏，无限江山，别时容易见时难。","流水落花春去也，天上人间。"]}
{"title":"破阵子","author":"李煜","content":["四十年来家国，三千里地山河。","凤阁龙楼连霄汉，玉树琼枝作烟萝，几曾识干戈？","一旦归为臣虏，沈腰潘鬓消磨。","最是仓皇辞庙日，教坊犹奏别离歌，垂泪对宫娥。"]}
{"title":"菩萨蛮","author":"耿玉真","content":["芭蕉生暮寒。"]}
{"title":"生查子","author":"韩偓","content":["侍女动妆奁，故故惊人睡。","那知本未眠，背面偷垂泪。","懒卸凤凰钗，羞入鸳鸯被。","时复见残灯，和烟坠金穗。"]}
{"title":"临江仙","author":"徐昌图","content":["残灯孤枕梦，轻浪五更风。"]}
{"title":"醉妆词","author":"王衍","content":["者边走，那边走，只是寻花柳。","那边走，者边走，莫厌金杯酒。"]}
{"title":"浣溪沙","author":"韦庄","content":["惆怅梦余山月斜，孤灯照壁背窗纱，小楼高阁谢娘家。","暗想玉容何所似，一枝春雪冻梅花，满身香雾簇朝霞。"]}
{"title":"菩萨蛮","author":"韦庄","content":["人人尽说江南好，游人只合江南老。","春水碧于天，画船听雨眠。","垆边人似月，皓腕凝霜雪。","未老莫还乡，还乡须断肠。"]}
{"title":"应天长","author":"韦庄","content":["难相见，易相别，又是玉楼花似雪。"]}
{"title":"荷叶杯","author":"韦庄","content":["记得那年花下，深夜，初识谢娘时。","水堂西面画帘垂，携手暗相期。","惆怅晓莺残月，相别，从此隔音尘。","如今俱是异乡人，相见更无因。"]}
{"title":"思帝乡","author":"韦庄","content":["春日游，杏花吹满头。陌上谁家年少足风流？","妾拟将身嫁与一生休。纵被无情弃，不能羞。"]}
{"title":"女冠子","author":"韦庄","content":["昨夜夜半，枕上分明梦见。","语多时。依旧桃花面，频低柳叶眉。","半羞还半喜，欲去又依依。","觉来知是梦，不胜悲。"]}
{"title":"生查子","author":"牛希济","content":["春山烟欲收，天淡星稀小。","残月脸边明，别泪临清晓。","语已多，情未了，","回首犹重道：记得绿罗裙，处处怜芳草。"]}
{"title":"生查子","author":"牛希济","content":["新月曲如眉，未有团圞意。","红豆不堪看，满眼相思泪。","终日劈桃穰，人在心儿里。","两耳隔墙花，早晚成连理。"]}
{"title":"巫山一段云","author":"李珣","content":["古庙依青嶂，行宫枕碧流。","水声山色锁妆楼。往事思悠悠。","云雨朝还暮，烟花春复秋。","啼猿何必近孤舟。行客自多愁。"]}
{"title":"南乡子","author":"李珣","content":["烟漠漠，雨凄凄，岸花零落鹧鸪啼。","远客扁舟临野渡，思乡处，潮退水平春色暮。"]}
{"title":"浣溪沙","author":"孙光宪","content":["蓼岸风多橘柚香。江边一望楚天长。片帆烟际闪孤光。","目送征鸿飞杳杳，思随流水去茫茫。兰红波碧忆潇湘。"]}
{"title":"菩萨蛮","author":"敦煌曲子词","content":["枕前发尽千般愿，要休且待青山烂。","水面上秤锤浮，直待黄河彻底枯。","白日参辰现，北斗回南面。","休即未能休，且待三更见日头。"]}
{"title":"望江南","author":"敦煌曲子词","content":["莫攀我，攀我太心偏。","我是曲江临池柳，这人折了那人攀，恩爱一时间。"]}
{"title":"菩萨蛮","author":"佚名","content":["牡丹含露真珠颗，美人折向庭前过。","含笑问檀郎，花强妾貌强？","檀郎故相恼，须道花枝好。","一向发娇嗔，碎挼花打人。"]}
{"title":"梧桐影","author":"吕岩","content":["明月斜，秋风冷。","今夜故人来不来，教人立尽梧桐影。"]}
{"title":"长相思","author":"林逋","content":["吴山青，越山青，两岸青山相送迎，谁知离别情？","君泪盈，妾泪盈，罗带同心结未成，江头潮已平。"]}
{"title":"苏幕遮","author":"范仲淹","content":["碧云天，黄叶地。秋色连波，波上寒烟翠。","山映斜阳天接水。芳草无情，更在斜阳外。","黯乡魂，追旅思。夜夜除非，好梦留人醉。","明月楼高休独倚。酒入愁肠，化作相思泪。"]}
{"title":"渔家傲","author":"范仲淹","content":["塞下秋来风景异，衡阳雁去无留意。","四面边声连角起，千嶂里，长烟落日孤城闭。","浊酒一杯家万里，燕然未勒归无计。","羌管悠悠霜满地，人不寐，将军白发征夫泪。"]}
{"title":"御街行","author":"范仲淹","content":["纷纷坠叶飘香砌。夜寂静，寒声碎。","真珠帘卷玉楼空，天淡银河垂地。","年年今夜，月华如练，长是人千里。","愁肠已断无由醉，酒未到，先成泪。","残灯明灭枕头欹，谙尽孤眠滋味。","都来此事，眉间心上，无计相回避。"]}
{"title":"剔银灯 与欧阳公席上分题","author":"范仲淹","content":["昨夜因看蜀志，笑曹操孙权刘备。","用尽机关，徒劳心力，只得三分天地。","屈指细寻思，争如共、刘伶一醉？","人世都无百岁。少痴騃、老成尪悴。","只有中间，些子少年，忍把浮名牵系？","一品与千金，问白发、如何回避？"]}
{"title":"甘草子","author":"柳永","content":["秋暮。乱洒衰荷，颗颗真珠雨。","雨过月华生，冷彻鸳鸯浦。","池上凭阑愁无侣。奈此个、单栖情绪。","却傍金笼共鹦鹉。念粉郎言语。"]}
{"title":"昼夜乐","author":"柳永","content":["洞房记得初相遇。便只合、长相聚。","何期小会幽欢，变作离情别绪。","况值阑珊春色暮。对满目、乱花狂絮。","直恐好风光，尽随伊归去。","一场寂寞凭谁诉。算前言、总轻负。","早知恁地难拚，悔不当时留住。","其奈风流端正外，更别有，系人心处。","一日不思量，也攒眉千度。"]}
{"title":"雨霖铃","author":"柳永","content":["寒蝉凄切，对长亭晚，骤雨初歇。","都门帐饮无绪，留恋处，兰舟催发。","执手相看泪眼，竟无语凝噎。","念去去，千里烟波，暮霭沉沉楚天阔。","多情自古伤离别，更那堪冷落清秋节！","今宵酒醒何处？杨柳岸，晓风残月。","此去经年，应是良辰好景虚设。","便纵有千种风情，更与何人说？"]}
{"title":"蝶恋花","author":"柳永","content":["伫倚危楼风细细。望极春愁，黯黯生天际。","草色烟光残照里。无言谁会凭阑意。","拟把疏狂图一醉。对酒当歌，强乐还无味。","衣带渐宽终不悔。为伊消得人憔悴。"]}
{"title":"少年游","author":"柳永","content":["长安古道马迟迟，高柳乱蝉嘶。","夕阳鸟外，秋风原上，目断四天垂。","归云一去无踪迹，何处是前期？","狎兴生疏，酒徒萧索，不似少年时。"]}
{"title":"望海潮","author":"柳永","content":["东南形胜，三吴都会，钱塘自古繁华，","烟柳画桥，风帘翠幕，参差十万人家。","云树绕堤沙，怒涛卷霜雪，天堑无涯。","市列珠玑，户盈罗绮，竞豪奢。","重湖叠巘清嘉。有三秋桂子，十里荷花。","羌管弄晴，菱歌泛夜，嬉嬉钓叟莲娃。","千骑拥高牙。乘醉听箫鼓，吟赏烟霞。","异日图将好景，归去凤池夸。"]}
{"title":"玉蝴蝶","author":"柳永","content":["望处雨收云断，凭阑悄悄，目送秋光。","晚景萧疏，堪动宋玉悲凉。","水风轻，蘋花渐老，月露冷、梧叶飘黄。","遣情伤。故人何在，烟水茫茫。","难忘，文期酒会，几孤风月，屡变星霜。","海阔山遥，未知何处是潇湘。","念双燕、难凭远信，指暮天、空识归航。","黯相望。断鸿声里，立尽斜阳。"]}
{"title":"八声甘州","author":"柳永","content":["对潇潇暮雨洒江天，一番洗清秋。","渐霜风凄紧，关河冷落，残照当楼。","是处红衰翠减，苒苒物华休。","唯有长江水，无语东流。","不忍登高临远，望故乡渺邈，归思难收。","叹年来踪迹，何事苦淹留？","想佳人，妆楼颙望，误几回、天际识归舟。","争知我，倚栏杆处，正恁凝愁！"]}
{"title":"鹤冲天","author":"柳永","content":["黄金榜上，偶失龙头望。","明代暂遗贤，如何向。","未遂风云便，争不恣游狂荡。","何须论得丧？才子词人，自是白衣卿相。","烟花巷陌，依约丹青屏障。","幸有意中人，堪寻访。","且恁偎红倚翠，风流事，平生畅。","青春都一饷。忍把浮名，换了浅斟低唱！"]}
{"title":"诉衷情","author":"张先","content":["花前月下暂相逢。苦恨阻从容。","何况酒醒梦断，花谢月朦胧。","花不尽，月无穷。两心同。","此时愿作，杨柳千丝，绊惹春风。"]}
{"title":"天仙子","author":"张先","content":["水调数声持酒听。午醉醒来愁未醒。","送春春去几时回。临晚镜。伤流景。往事后期空记省。","沙上并禽池上暝。云破月来花弄影。","重重帘幕密遮灯，风不定。人初静。明日落红应满径。"]}
{"title":"千秋岁","author":"张先","content":["数声鶗鴂。又报芳菲歇。惜春更把残红折。","雨轻风色暴，梅子青时节。永丰柳，无人尽日花飞雪。","莫把幺弦拨。怨极弦能说。天不老，情难绝。","心似双丝网，中有千千结。夜过也，东窗未白凝残月。"]}
{"title":"浣溪沙","author":"晏殊","content":["一曲新词酒一杯，去年天气旧亭台。夕阳西下几时回？","无可奈何花落去，似曾相识燕归来。小园香径独徘徊。"]}
{"title":"浣溪沙","author":"晏殊","content":["一向年光有限身，等闲离别易销魂，酒筵歌席莫辞频。","满目山河空念远，落花风雨更伤春，不如怜取眼前人。"]}
{"title":"蝶恋花","author":"晏殊","content":["槛菊愁烟兰泣露。罗幕轻寒，燕子双飞去。","明月不谙离恨苦。斜光到晓穿朱户。","昨夜西风凋碧树。独上高楼，望尽天涯路。","欲寄彩笺兼尺素。山长水阔知何处。"]}
{"title":"清平乐","author":"晏殊","content":["红笺小字。说尽平生意。","鸿雁在云鱼在水。惆怅此情难寄。","斜阳独倚西楼。遥山恰对帘钩。","人面不知何处，绿波依旧东流。"]}
{"title":"喜迁莺","author":"晏殊","content":["花不尽，柳无穷。应与我情同。","觥船一棹百分空。何处不相逢。","朱弦悄。知音少。天若有情应老。","劝君看取利名场。今古梦茫茫。"]}
{"title":"踏莎行","author":"晏殊","content":["碧海无波，瑶台有路。思量便合双飞去。","当时轻别意中人，山长水远知何处。","绮席凝尘，香闺掩雾。红笺小字凭谁附。","高楼目尽欲黄昏，梧桐叶上萧萧雨。"]}
{"title":"破阵子","author":"晏殊","content":["燕子来时新社，梨花落后清明。","池上碧苔三四点，叶底黄鹂一两声。日长飞絮轻。","巧笑东邻女伴，采桑径里逢迎。","疑怪昨宵春梦好，元是今朝斗草赢。笑从双脸生。"]}
{"title":"玉楼春 春景","author":"宋祁","content":["东城渐觉风光好。縠皱波纹迎客棹。","绿杨烟外晓寒轻，红杏枝头春意闹。","浮生长恨欢娱少。肯爱千金轻一笑。","为君持酒劝斜阳，且向花间留晚照。"]}
{"title":"采桑子","author":"欧阳修","content":["群芳过后西湖好，狼籍残红。","飞絮濛濛。垂柳阑干尽日风。","笙歌散尽游人去，始觉春空。","垂下帘栊。双燕归来细雨中。"]}
{"title":"踏莎行","author":"欧阳修","content":["候馆梅残，溪桥柳细。草薰风暖摇征辔。","离愁渐远渐无穷，迢迢不断如春水。","寸寸柔肠，盈盈粉泪。楼高莫近危阑倚。","平芜尽处是春山，行人更在春山外。"]}
{"title":"生查子","author":"欧阳修","content":["去年元夜时，花市灯如昼。","月上柳梢头，人约黄昏后。","今年元夜时，月与灯依旧。","不见去年人，泪满春衫袖。"]}
{"title":"玉楼春","author":"欧阳修","content":["别后不知君远近。触目凄凉多少闷。","渐行渐远渐无书，水阔鱼沉何处问。","夜深风竹敲秋韵。万叶千声皆是恨。","故欹单枕梦中寻，梦又不成灯又烬。"]}
{"title":"蝶恋花","author":"欧阳修","content":["庭院深深深几许，杨柳堆烟，帘幕无重数。","玉勒雕鞍游冶处，楼高不见章台路。","雨横风狂三月暮，门掩黄昏，无计留春住。","泪眼问花花不语，乱红飞过秋千去。"]}
{"title":"桂枝香","author":"王安石","content":["登临送目，正故国晚秋，天气初肃。","千里澄江似练，翠峰如簇。","征帆去棹残阳里，背西风，酒旗斜矗。","彩舟云淡，星河鹭起，画图难足。","念往昔，繁华竞逐，叹门外楼头，悲恨相续。","千古凭高对此，谩嗟荣辱。","六朝旧事随流水，但寒烟衰草凝绿。","至今商女，时时犹唱，后庭遗曲。"]}
{"title":"渔家傲","author":"王安石","content":["平岸小桥千嶂抱。柔蓝一水萦花草。","茅屋数间窗窈窕。尘不到。时时自有春风扫。","午枕觉来闻语鸟。欹眠似听朝鸡早。","忽忆故人今总老。贪梦好。茫然忘了邯郸道。"]}
{"title":"浪淘沙令","author":"王安石","content":["伊吕两衰翁。历遍穷通。","一为钓叟一耕佣。若使当时身不遇，老了英雄。","汤武偶相逢。风虎云龙。","兴王只在笑谈中。直至如今千载后，谁与争功。"]}
{"title":"临江仙","author":"晏几道","content":["梦后楼台高锁，酒醒帘幕低垂。","去年春恨却来时。落花人独立，微雨燕双飞。","记得小苹初见，两重心字罗衣。","琵琶弦上说相思。当时明月在，曾照彩云归。"]}
{"title":"鹧鸪天","author":"晏几道","content":["彩袖殷勤捧玉钟。当年拚却醉颜红。","舞低杨柳楼心月，歌尽桃花扇底风。","从别后，忆相逢。几回魂梦与君同。","今宵剩把银釭照，犹恐相逢是梦中。"]}
{"title":"鹧鸪天","author":"晏几道","content":["醉拍春衫惜旧香，天将离恨恼疏狂。","年年陌上生秋草，日日楼中到夕阳。","云渺渺，水茫茫，征人归路许多长。","相思本是无凭语，莫向花笺费泪行。"]}
{"title":"清平乐","author":"晏几道","content":["渡头杨柳青青。枝枝叶叶离情。"]}
{"title":"菩萨蛮","author":"晏几道","content":["哀筝一弄湘江曲。声声写尽湘波绿。","纤指十三弦。细将幽恨传。","当筵秋水慢。玉柱斜飞雁。","弹到断肠时。春山眉黛低。"]}
{"title":"长相思","author":"晏几道","content":["长相思，长相思。","若问相思甚了期，除非相见时。","长相思，长相思。","欲把相思说似谁，浅情人不知。"]}
{"title":"卜算子","author":"王观","content":["水是眼波横，山是眉峰聚。","欲问行人去那边？眉眼盈盈处。","才始送春归，又送君归去。","若到江南赶上春，千万和春住。"]}
{"title":"水龙吟 次韵章质夫杨花词","author":"苏轼","content":["似花还似非花，也无人惜从教坠。","抛家傍路，思量却是，无情有思。","萦损柔肠，困酣娇眼，欲开还闭。","梦随风万里，寻郎去处，又还被莺呼起。","不恨此花飞尽，恨西园，落红难缀。","晓来雨过，遗踪何在？一池萍碎。","春色三分，二分尘土，一分流水。","细看来，不是杨花，点点是离人泪。"]}
{"title":"满庭芳","author":"苏轼","content":["蜗角虚名，蝇头微利，算来著甚干忙。","事皆前定，谁弱又谁强。","且趁闲身未老，须放我、些子疏狂。","百年里，浑教是醉，三万六千场。","思量、能几许？忧愁风雨，一半相妨。","又何须抵死，说短论长。","幸对清风皓月，苔茵展、云幕高张。","江南好，千钟美酒，一曲满庭芳。"]}
{"title":"水调歌头 黄州快哉亭赠张偓佺","author":"苏轼","content":["落日绣帘卷，亭下水连空。","知君为我新作，窗户湿青红。","长记平山堂上，欹枕江南烟雨，杳杳没孤鸿。","认得醉翁语，山色有无中。","一千顷，都镜净，倒碧峰。","忽然浪起，掀舞一叶白头翁。","堪笑兰台公子，未解庄生天籁，刚道有雌雄。","一点浩然气，千里快哉风。"]}
{"title":"水调歌头 丙辰中秋","author":"苏轼","content":["丙辰中秋，欢饮达旦，大醉，作此篇，兼怀子由。","明月几时有？把酒问青天。","不知天上宫阙，今夕是何年。","我欲乘风归去，又恐琼楼玉宇，高处不胜寒。","起舞弄清影，何似在人间？","转朱阁，低绮户，照无眠。","不应有恨，何事长向别时圆？","人有悲欢离合，月有阴晴圆缺，此事古难全。","但愿人长久，千里共婵娟。"]}
{"title":"念奴娇 赤壁怀古","author":"苏轼","content":["大江东去，浪淘尽，千古风流人物。","故垒西边，人道是，三国周郎赤壁。","乱石穿空，惊涛拍岸，卷起千堆雪。","江山如画，一时多少豪杰。","遥想公瑾当年，小乔初嫁了，雄姿英发。","羽扇纶巾，谈笑间，樯橹灰飞烟灭。","故国神游，多情应笑我，早生华发。","人间如梦，一樽还酹江月。"]}
{"title":"西江月","author":"苏轼","content":["世事一场大梦，人生几度秋凉？","夜来风叶已鸣廊。看取眉头鬓上。","酒贱常愁客少，月明多被云妨。","中秋谁与共孤光。把盏凄然北望。"]}
{"title":"临江仙","author":"苏轼","content":["夜饮东坡醒复醉，归来仿佛三更。","家童鼻息已雷鸣。敲门都不应，倚杖听江声。","长恨此身非我有，何时忘却营营。","夜阑风静縠纹平。小舟从此逝，江海寄余生。"]}
{"title":"鹧鸪天","author":"苏轼","content":["林断山明竹隐墙。乱蝉衰草小池塘。","翻空白鸟时时见，照水红蕖细细香。","村舍外，古城旁。杖藜徐步转斜阳。","殷勤昨夜三更雨，又得浮生一日凉。"]}
{"title":"定风波","author":"苏轼","content":["三月七日，沙湖道中遇雨。雨具先去，","同行皆狼狈，余独不觉，已而遂晴，故作此词。","莫听穿林打叶声，何妨吟啸且徐行。","竹杖芒鞋轻胜马，谁怕？一蓑烟雨任平生。","料峭春风吹酒醒，微冷，山头斜照却相迎。","回首向来萧瑟处，归去，也无风雨也无晴。"]}
{"title":"定风波","author":"苏轼","content":["常羡人间琢玉郎。天教分付点酥娘。","自作清歌传皓齿。风起。雪飞炎海变清凉。","万里归来颜愈少。微笑。笑时犹带岭梅香。","试问岭南应不好。却道。此心安处是吾乡。"]}
{"title":"南乡子 重九涵辉楼呈徐君猷","author":"苏轼","content":["霜降水痕收。浅碧鳞鳞露远洲。","酒力渐消风力软，飕飕。破帽多情却恋头。","佳节若为酬。但把清尊断送秋。","万事到头都是梦，休休。明日黄花蝶也愁。"]}
{"title":"南乡子 送述古","author":"苏轼","content":["回首乱山横。不见居人只见城。","谁似临平山上塔，亭亭。迎客西来送客行。","归路晚风清。一枕初寒梦不成。","今夜残灯斜照处，荧荧。秋雨晴时泪不晴。"]}
{"title":"鹊桥仙 七夕送陈令举","author":"苏轼","content":["缑山仙子，高情云渺，不学痴牛騃女。","风箫声断月明中，举手谢、时人欲去。","客槎曾犯，银河微浪，尚带天风海雨。","相逢一醉是前缘，风雨散、飘然何处。"]}
{"title":"望江南 超然台作","author":"苏轼","content":["春未老，风细柳斜斜。","试上超然台上看，半壕春水一城花。烟雨暗千家。","寒食后，酒醒却咨嗟。","休对故人思故国，且将新火试新茶。诗酒趁年华。"]}
{"title":"卜算子 黄州定慧院寓居作","author":"苏轼","content":["缺月挂疏桐，漏断人初静。","时见幽人独往来，缥缈孤鸿影。","惊起却回头，有恨无人省。","拣尽寒枝不肯栖，寂寞沙洲冷。"]}
{"title":"洞仙歌","author":"苏轼","content":["仆七岁时，见眉州老尼，姓朱，忘其名，年九十岁。","自言尝随其师入蜀主孟昶宫中，一日大热，","蜀主与花蕊夫人夜纳凉摩诃池上，作一词，朱具能记之。","今四十年，朱已死久矣，人无知此词者，但记其首两句，","暇日寻味，岂\"洞仙歌\"令乎？乃为足之云。","冰肌玉骨，自清凉无汗。水殿风来暗香满。","绣帘开，一点明月窥人，人未寝，欹枕钗横鬓乱。","起来携素手，庭户无声，时见疏星渡河汉。","试问夜如何？夜已三更，金波淡，玉绳低转。","但屈指西风几时来，又不道流年暗中偷换。"]}
{"title":"江城子","author":"苏轼","content":["湖上与张先同赋，时闻弹筝","凤凰山下雨初晴，水风清，晚霞明。","一朵芙蕖，开过尚盈盈。","何处飞来双白鹭，如有意，慕娉婷。","忽闻江上弄哀筝，苦含情，遣谁听！","烟敛云收，依约是湘灵。","欲待曲终寻问取，人不见，数峰青。"]}
{"title":"江城子 密州出猎","author":"苏轼","content":["老夫聊发少年狂，左牵黄，右擎苍，","锦帽貂裘，千骑卷平冈。","为报倾城随太守，亲射虎，看孙郎。","酒酣胸胆尚开张，鬓微霜，又何妨？","持节云中，何日遣冯唐？","会挽雕弓如满月，西北望，射天狼。"]}
{"title":"江城子 乙卯正月二十日夜记梦","author":"苏轼","content":["十年生死两茫茫，不思量，自难忘。","千里孤坟，无处话凄凉。","纵使相逢应不识，尘满面，鬓如霜。","夜来幽梦忽还乡，小轩窗，正梳妆。","相顾无言，惟有泪千行。","料得年年肠断处，明月夜，短松冈。"]}
{"title":"蝶恋花","author":"苏轼","content":["花褪残红青杏小。燕子飞时，绿水人家绕。","枝上柳绵吹又少。天涯何处无芳草！","墙里秋千墙外道。墙外行人，墙里佳人笑。","笑渐不闻声渐悄。多情却被无情恼。"]}
{"title":"行香子","author":"苏轼","content":["清夜无尘。月色如银。","酒斟时、须满十分。","浮名浮利，虚苦劳神。","叹隙中驹，石中火，梦中身。","虽抱文章，开口谁亲。","且陶陶、乐尽天真。","几时归去，作个闲人。","对一张琴，一壶酒，一溪云。"]}
{"title":"菩萨蛮 回文 夏闺怨","author":"苏轼","content":["柳庭风静人眠昼，昼眠人静风庭柳。","香汗薄衫凉，凉衫薄汗香。","手红冰碗藕，藕碗冰红手。","郎笑藕丝长，长丝藕笑郎。"]}
{"title":"阳关曲 中秋月","author":"苏轼","content":["暮云收尽溢清寒。银汉无声转玉盘。","此生此夜不长好，明月明年何处看。"]}
{"title":"浣溪沙 游蕲水清泉寺","author":"苏轼","content":["山下兰芽短浸溪，松间沙路净无泥，萧萧暮雨子规啼。","谁道人生无再少？门前流水尚能西！休将白发唱黄鸡。"]}
{"title":"卜算子","author":"李之仪","content":["我住长江头，君住长江尾。","日日思君不见君，共饮长江水。","此水几时休，此恨何时已。","只愿君心似我心，定不负相思意。"]}
{"title":"清平乐","author":"黄庭坚","content":["春归何处。寂寞无行路。若有人知春去处。唤取归来同住。","春无踪迹谁知。除非问取黄鹂。百啭无人能解，因风飞过蔷薇。"]}
{"title":"菩萨蛮","author":"黄庭坚","content":["半烟半雨溪桥畔，渔翁醉着无人唤。","疏懒意何长，春风花草香。","江山如有待，此意陶潜解。","问我去何之，君行到自知。"]}
{"title":"虞美人 宜州见梅作","author":"黄庭坚","content":["天涯也有江南信。梅破知春近。","夜阑风细得香迟。不道晓来开遍、向南枝。","玉台弄粉花应妒。飘到眉心住。","平生个里愿杯深。去国十年老尽、少年心。"]}
{"title":"八六子","author":"秦观","content":["夜月一帘幽梦，春风十里柔情。"]}
{"title":"满庭芳","author":"秦观","content":["山抹微云，天连衰草，画角声断谯门。","暂停征棹，聊共引离尊。","多少蓬莱旧事，空回首、烟霭纷纷。","斜阳外，寒鸦万点，流水绕孤村。","销魂，当此际，香囊暗解，罗带轻分。","谩赢得、青楼薄幸名存。","此去何时见也，襟袖上、空惹啼痕。","伤情处，高城望断，灯火已黄昏。"]}
{"title":"鹊桥仙","author":"秦观","content":["纤云弄巧，飞星传恨，银汉迢迢暗渡。","金风玉露一相逢，便胜却人间无数。","柔情似水，佳期如梦，忍顾鹊桥归路。","两情若是久长时，又岂在朝朝暮暮。"]}
{"title":"千秋岁","author":"秦观","content":["水边沙外。城郭春寒退。","花影乱，莺声碎。飘零疏酒盏，离别宽衣带。","人不见，碧云暮合空相对。","忆昔西池会。鹓鹭同飞盖。","携手处，今谁在。日边清梦断，镜里朱颜改。","春去也，飞红万点愁如海。"]}
{"title":"踏莎行","author":"秦观","content":["雾失楼台，月迷津渡。桃源望断无寻处。","可堪孤馆闭春寒，杜鹃声里斜阳暮。","驿寄梅花，鱼传尺素。砌成此恨无重数。","郴江幸自绕郴山，为谁流下潇湘去。"]}
{"title":"浣溪沙","author":"秦观","content":["漠漠轻寒上小楼。晓阴无赖似穷秋。淡烟流水画屏幽。","自在飞花轻似梦，无边丝雨细如愁。宝帘闲挂小银钩。"]}
{"title":"调笑令","author":"莺莺","content":["秦观","春梦。神仙洞。冉冉拂墙花树动。","西厢待月知谁共。更觉玉人情重。","红娘深夜行云送。困亸钗横金凤。"]}
{"title":"南歌子","author":"秦观","content":["人去空流水，花飞半掩门。"]}
{"title":"半死桐","author":"贺铸","content":["重过阊门万事非。同来何事不同归。","梧桐半死清霜后，头白鸳鸯失伴飞。","原上草，露初晞。旧栖新垅两依依。","空床卧听南窗雨，谁复挑灯夜补衣。"]}
{"title":"踏莎行","author":"贺铸","content":["杨柳回塘，鸳鸯别浦。绿萍涨断莲舟路。","断无蜂蝶慕幽香，红衣脱尽芳心苦。","返照迎潮，行云带雨。依依似与骚人语。","当年不肯嫁春风，无端却被秋风误。"]}
{"title":"青玉案","author":"贺铸","content":["凌波不过横塘路。但目送、芳尘去。锦瑟华年谁与度。","月桥花院，琐窗朱户。只有春知处。","飞云冉冉蘅皋暮。彩笔新题断肠句。试问闲情都几许。","一川烟草，满城风絮。梅子黄时雨。"]}
{"title":"苏幕遮","author":"周邦彦","content":["燎沉香，消溽暑。鸟雀呼晴，侵晓窥檐语。","叶上初阳干宿雨、水面清圆，一一风荷举。","故乡遥，何日去。家住吴门，久作长安旅。","五月渔郎相忆否。小楫轻舟，梦入芙蓉浦。"]}
{"title":"少年游","author":"周邦彦","content":["并刀如水，吴盐胜雪，纤手破新橙。","锦幄初温，兽烟不断，相对坐调笙。","低声问：向谁行宿，城上已三更。","马滑霜浓，不如休去，直是少人行。"]}
{"title":"鹧鸪天","author":"苏庠","content":["枫落河梁野水秋。淡烟衰草接郊丘。","醉眠小坞黄茅店，梦倚高城赤叶楼。","天杳杳，路悠悠。钿筝歌扇等闲休。","灞桥杨柳年年恨，鸳浦芙蓉叶叶愁。"]}
{"title":"鹧鸪天","author":"朱敦儒","content":["我是清都山水郎，天教分付与疏狂。","曾批给雨支风券，累上留云借月章。","诗万首，酒千觞。几曾着眼看侯王？","玉楼金阙慵归去，且插梅花醉洛阳。"]}
{"title":"西江月","author":"朱敦儒","content":["世事短如春梦，人情薄似秋云。","不须计较苦劳心。万事原来有命。","幸遇三杯酒好，况逢一朵花新。","片时欢笑且相亲。明日阴晴未定。"]}
{"title":"西江月","author":"朱敦儒","content":["日日深杯酒满，朝朝小圃花开。","自歌自舞自开怀，且喜无拘无碍。","青史几番春梦，红尘多少奇才。","不须计较与安排，领取而今现在。"]}
{"title":"生查子","author":"周紫芝","content":["春寒入翠帷，月淡云来去。","院落半晴天，风撼梨花树。","人醉掩金铺，闲倚秋千柱。","满眼是相思，无说相思处。"]}
{"title":"点绛唇","author":"李清照","content":["蹴罢秋千，起来慵整纤纤手。","露浓花瘦，薄汗轻衣透。","见客入来，袜刬金钗溜。","和羞走，倚门回首，却把青梅嗅。"]}
{"title":"渔家傲","author":"李清照","content":["天接云涛连晓雾。星河欲转千帆舞。","仿佛梦魂归帝所。闻天语。殷勤问我归何处。","我报路长嗟日暮。学诗谩有惊人句。","九万里风鹏正举。风休住。蓬舟吹取三山去。"]}
{"title":"如梦令","author":"李清照","content":["常记溪亭日暮，沉醉不知归路。","兴尽晚回舟，误入藕花深处。","争渡，争渡，惊起一滩鸥鹭。"]}
{"title":"如梦令","author":"李清照","content":["昨夜雨疏风骤，浓睡不消残酒。","试问卷帘人，却道海棠依旧。","知否，知否？应是绿肥红瘦。"]}
{"title":"一剪梅","author":"李清照","content":["红藕香残玉簟秋。轻解罗裳，独上兰舟。","云中谁寄锦书来，雁字回时，月满西楼。","花自飘零水自流。一种相思，两处闲愁。","此情无计可消除，才下眉头，却上心头。"]}
{"title":"鹧鸪天","author":"李清照","content":["寒日萧萧上琐窗，梧桐应恨夜来霜。","酒阑更喜团茶苦，梦断偏宜瑞脑香。","秋已尽，日犹长，仲宣怀远更凄凉。","不如随分尊前醉，莫负东篱菊蕊黄。"]}
{"title":"醉花阴","author":"李清照","content":["薄雾浓云愁永昼，瑞脑销金兽。","佳节又重阳，玉枕纱厨，半夜凉初透。","东篱把酒黄昏后，有暗香盈袖。","莫道不销魂，帘卷西风，人比黄花瘦。"]}
{"title":"武陵春","author":"李清照","content":["风住尘香花已尽，日晚倦梳头。","物是人非事事休，欲语泪先流。","闻说双溪春尚好，也拟泛轻舟。","只恐双溪舴艋舟，载不动许多愁。"]}
{"title":"声声慢","author":"李清照","content":["寻寻觅觅，冷冷清清，凄凄惨惨戚戚。","乍暖还寒时候，最难将息。","三杯两盏淡酒，怎敌他、晚来风急？","雁过也，正伤心，却是旧时相识。","满地黄花堆积。憔悴损，如今有谁堪摘？","守着窗儿，独自怎生得黑？","梧桐更兼细雨，到黄昏、点点滴滴。","这次第，怎一个愁字了得！"]}
{"title":"添字丑奴儿","author":"李清照","content":["窗前谁种芭蕉树，阴满中庭。阴满中庭。","叶叶心心，舒卷有馀情。","伤心枕上三更雨，点滴霖霪。点滴霖霪。","愁损北人，不惯起来听。"]}